---
layout: post
title: "Zacząłem studia z cyberbezpieczeństwa"
date: 2019-07-24T19:54:27+02:00
keywords: "personal, studies, education, infosec"
---

Tak, to nie clickbait. Zapisałem się na podyplomówkę pod dumną nazwą `Cyberbezpieczeństwo`.  
Od zawsze ciekawiło mnie `jak oni to robią`, jak wygląda całe to `security` w Internecie, bezpieczeństwo aplikacji webowych i ich atakowanie.

Tak się w życiu ułożyło, że w tym roku miałem i pieniądze i czas i warunki na to, by pozwolić sobie wziąć udział w rocznych studiach podyplomowych o tymże właśnie temacie. Póki co mam za sobą dwa zjazdy i po krótce opiszę moje wrażenia.

Podyplomówka to taki przyspieszony kurs dla osób z domyślnie zerową wiedzą (lub bliską zeru) w danej dziedzinie, tak więc np. przedmiot "Wstęp do informatyki" pozwolił mi wrócić do czasów, gdzie uczyłem się co to jest zmienna, pętla `for`, `while`, itp. Nie był to jednak stracony czas, dzięki tym zajęciom w 4 godziny poznałem składnie Pythona na tyle, żeby móc w nim swobodnie pisać podstawowe skrypty i bez problemu rozumieć kod innych osób. Choć do Rubiego mu niedaleko, to fajnie było na chwilę oderwać się od tego co mam na co dzień w pracy i pobudzić mózg do wytwarzania nowych ścieżek dla impulsów elektrycznych. Napisanie kilku ciekawych skryptów było fajnym zajęciem.

Pomijając wykłady, prowadzący kładą duży nacisk na praktykę, dzięki czemu dziś 3 godziny skanowałem wirtualkę Windowsa na wszelkie możliwe sposoby, by wyciągnąć z niej jak najwięcej danych. Były to zajęcia forensic, a więc zabezpieczaliśmy zdobyte dowody, odnajdywaliśmy informacje po usuniętych plikach w logach, agregowaliśmy dane billingowe, tworzyliśmy mapy na podstawie wygenerowanych danych... Masa ciekawych narzędzi (niektóre dostępne tylko w policji, nam udostępnione na czas studiów), których umiejętność użycia może przydać się w życiu codziennym - zgubione hasła, wyczyszczone przypadkiem karty pamięci, pendrive'y, dyski, stracone dostępy do kont mailowych... Wszystko to można spróbować odratować mając odpowiednią wiedzę i narzędzia.

Tym tropem dochodzimy do motywu mojego działania. Zapisując się na te studia kierowałem się głównie ogromną ciekawością i chęcią rozwoju. Co jakiś czas czuję, że muszę spróbować czegoś nowego, pouczyć się o innej dziedzinie, tak żeby pobudzić mój mózg, nauczyć się czegoś nowego i stale móc się rozwijać. Z czasem zauważyłem, że działa to jak śniegowa kula. Mając już całkiem dobre podstawy w programowaniu i jakieś-tam z teorii sieci i administracji systemów operacyjnych, całkiem gładko przychodzi mi przyswajanie wiedzy na temat bezpieczeństwa w sieci i analizy informacji. Są to bardzo bliskie dziedziny nauki, miejscami przenikające się i to nawet bardzo. Dlatego traktuję te studia jako rozszerzenie mojej wiedzy w dobry, usystematyzowany sposób. Szansa na poznanie ludzi, którzy są moimi wykładowcami raczej nigdy by mi się w życiu nie przytrafiła, gdybym nie zapisał się na tą podyplomówkę. Z wyboru jestem (póki co) zadowolony i do tematu na blogu pewnie jeszcze wrócę.